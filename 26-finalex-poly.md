# Polynomial Regression - תשובות

ענה/י על השאלות הבאות

---

האם המודל פותר בעיית קלסיפיקציה, רגרסיה או גם וגם?

**תשובה**

המודל פותר בעיית רגרסיה. הוא משמש לחיזוי ערכים רציפים (כמו מחיר, טמפרטורה או כמות), בדיוק כמו רגרסיה לינארית, אבל עם יכולת להתמודד עם קשרים לא לינאריים.

---

מה ההבדל המהותי בין רגרסיה לינארית לרגרסיה פולינומיאלית מבחינת הקשר בין X ל־Y?

**תשובה**

ברגרסיה לינארית הקשר בין X ל-Y הוא קו ישר. <BR>
ברגרסיה פולינומיאלית הקשר הוא עקום - למשל פרבולה או קובייה - ולכן המודל מתאר יחסים לא ישרים בין המשתנה הבודד ליעד.

---

מהו הרכיב המתמטי שהמודל מחפש ברגרסיה פולינומיאלית?

**תשובה**
המודל מוצא את המספרים β0, β1, β2 … βn שמקטינים את השגיאה בחיזוי (בדרך כלל MSE - Mean Squared Error). המספרים האלה קובעים את צורת הקו המתאימה ביותר לנתונים.

---

מה המשמעות של דרגת הפולינום (degree) במודל?

**תשובה**

דרגת הפולינום (degree) קובעת את המורכבות של העקום – כמה "גמיש" המודל יכול להיות. degree=1 זה קו ישר (לינארי), degree=2 פרבולה, degree=3 עקום קובי וכן הלאה. דרגה גבוהה יותר מאפשרת להתאים לנתונים מורכבים יותר.

---

האם דרגת הפולינום נלמדת מהנתונים או נקבעת מראש?

**תשובה**

דרגת הפולינום נקבעת מראש על ידי המשתמש או המתכנת. היא לא נלמדת מהנתונים במהלך האימון, אלא החלטה עיצובית שמשפיעה על מורכבות המודל.

---

האם דרגת הפולינום נחשבת Hyperparameter? הסבר/י מדוע

**תשובה**

כן, כי היא לא נלמדת מהדאטה אלא נבחרת בידי המשתמש – ומשפיעה ישירות על המורכבות של המודל.

---

כיצד שינוי דרגת הפולינום משפיע על התאמת המודל לנתונים?

**תשובה**

דרגה נמוכה → קו פשוט, ייתכן שלא יתפוס תבניות (Underfitting).<BR>
דרגה גבוהה → קו מפותל, ייתכן שיתאים לרעש (Overfitting).

---

כיצד שינוי דרגת הפולינום משפיע על הסיכון ל־Overfitting ול־Underfitting?

**תשובה**

דרגה נמוכה מדי - Underfitting: המודל פשוט מדי, אינו תופס את הדפוסים שבנתונים, הביצועים ירודים הן על הסט שעליו התאמנו הן על הסט שעליו נבחן. <BR> 
דרגה גבוהה מדי - Overfitting: המודל מורכב מדי, לומד גם את הרעש שבנתוני האימון, הביצועים מצוינים על סט האימון אך יורדים בצורה ניכרת כאשר המודל מקבל נתונים שלא ראה קודם.

---

האם ניתן לפתור רגרסיה פולינומיאלית באמצעות Brute Force? אם כן – תאר/י את הרעיון הכללי

**תשובה**

ברגרסיה פולינומיאלית אי אפשר ממש להשתמש ב-Brute Force.  
תיאורטית אפשר לנסות המון מספרים שונים למקדמים ולראות מה נותן שגיאה קטנה, אבל זה לא מעשי בכלל כי יש אינסוף אפשרויות והחיפוש לא ייגמר לעולם.  
במקום זה פשוט מוסיפים פיצ'רים חדשים (כמו x²) והופכים את הכול לרגרסיה לינארית רגילה – שאותה פותרים בדיוק ובמהירות עם נוסחה פשוטה. 

---

אילו מדדי ביצוע מתאימים להערכת מודל רגרסיה פולינומיאלית?

**תשובה**
מדדים נפוצים לרגרסיה: <BR>

* MSE (Mean Squared Error) ו-RMSE
* MAE (Mean Absolute Error)
* R² (מקדם ההסבר – כמה מהשונות ב-Y המודל מסביר)
* Adjusted R² (מתחשב במספר הפרמטרים, חשוב כשמעלים דרגה)

---

האם ניתן להשתמש ברגרסיה פולינומיאלית עם יותר מפיצ'ר אחד? אם כן – כיצד זה משפיע על המודל?

**תשובה**

כן, ברגרסיה פולינומיאלית עם יותר מפיצ’ר אחד מוסיפים למודל איברים פולינומיאליים מכל הפיצ’רים וגם איברי אינטראקציה ביניהם (למשל (x_1^2, x_2^2, x_1x_2)). <BR>
זה הופך את המודל ליותר גמיש ויכול לתפוס קשרים מורכבים יותר, אבל גם מגדיל מאוד את מספר הפיצ’רים ומעלה את הסיכון ל־overfitting.

---
אם מבצעים רגרסיה פולינומיאלית עם פיצ'ר אחד ובוחרים דרגה שנייה, כמה פיצ'רים יופיעו בפועל בטבלת הנתונים לאחר הטרנספורמציה?

**תשובה**

3 פיצ'רים: הקבוע (bias), x, ו-x².

---
